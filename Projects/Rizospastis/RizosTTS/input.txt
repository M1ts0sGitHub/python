Παράδειγμα

Η μείωση της τιμής της μεγαβατώρας στη χονδρεμπορική αγορά του ρεύματος το τελευταίο διάστημα περιορίζει τα έσοδα των επιχειρηματικών ομίλων των ΑΠΕ, που απολαμβάνουν με νόμο εγγυημένες τιμές. Και επειδή το κράτος δεν αφήνει τίποτα στην τύχη όταν πρόκειται για τα κέρδη των ομίλων, η «χασούρα» αυτή των «πράσινων αρπακτικών» καλύπτεται από τον Ειδικό Λογαριασμό ΑΠΕ (ΕΛΑΠΕ). Ο ΕΛΑΠΕ όμως προβλέπεται να καταγράψει «τρύπα» στο τέλος του 2024, γύρω στα 600 εκατ. ευρώ. Και επειδή η κύρια πηγή εσόδων του είναι το τέλος για τις ΑΠΕ (ΕΤΜΕΑΡ), που καταβάλλουν οι καταναλωτές μέσω των λογαριασμών ρεύματος, τα λαϊκά νοικοκυριά θα πληρώσουν και πάλι το μάρμαρο. Από το 2019 το ΕΤΜΕΑΡ βρίσκεται στα 17 ευρώ/MWh και πλέον συζητιέται η αύξησή του στα 24 ευρώ/MWh, που σημαίνει 25% πάνω για τους οικιακούς καταναλωτές και 35% για τους λοιπούς (χαμηλής τάσης). Σύμφωνα με τα σενάρια που διακινούνται, οι αυξήσεις θα αποφασιστούν αμέσως μετά τις ευρωεκλογές - γιατί άραγε; - και θα περάσουν στην κατανάλωση το αργότερο μέχρι το τέλος του χρόνου. Οσοι ψάχνουν λοιπόν τις αιτίες της ακρίβειας στο ρεύμα - παρά τις εξαγγελίες ότι οι ΑΠΕ θα έφερναν τάχα φτηνότερη Ενέργεια - έχουν μπροστά τους ένα αποκαλυπτικό παράδειγμα: Τα «εγγυημένα» κέρδη των ΑΠΕτζήδων, σε συνδυασμό με τους μηχανισμούς της «απελευθερωμένης» αγοράς Ενέργειας και τα κρατικά χαράτσια, απογειώνουν το κόστος για τον λαό.
    
Απορίες...
«Ελλειψη πολιτικής ηγετικότητας, ηγεσίας και ευθιξίας». Αυτό είναι σύμφωνα με τον πρόεδρο του ΣΥΡΙΖΑ το τρίπτυχο της ελληνικής ...κακοδαιμονίας, που δεν επιτρέπει στη χώρα μας να συγκλίνει με την υπόλοιπη ΕΕ. Το ανέλυσε με μεγάλο οίστρο κατά την επίσκεψή του στη ΔΥΠΑ (πρώην ΟΑΕΔ), λέγοντας μεταξύ άλλων: «Ημασταν η πρώτη φτωχή χώρα που έγινε μέλος. Εχουμε πάρει τόσα κονδύλια, τόση υποστήριξη και οικονομική στήριξη. Για ποιο λόγο παραμένουμε δεύτεροι από τον πάτο σε αγοραστική δύναμη και δεύτεροι από την κορυφή σε έμμεσους φόρους; Για ποιο λόγο έχουμε το περισσότερο χρέος στην Ευρώπη; Δεν έχουν υπάρξει ιδέες και προτάσεις;». Αφού λοιπόν η «καλή» ΕΕ έχει κάνει τόσα για εμάς, κάτι στραβό κάνει η κυβέρνηση και δεν πιάνει τόπο η ευρωπαϊκή βοήθεια! Θα μπορούσε όλα αυτά να τα συζητήσει με τον ...«δουλευταρά» Μητσοτάκη, που δεν δείχνει να στερείται ιδέες όταν πρόκειται να «ματώσει» τον λαό. Αλλά εν πάση περιπτώσει...

    
... και απαντήσεις
Η χώρα βέβαια καταγράφει και πολλές πρωτιές, τις οποίες γνωρίζει ο Κασσελάκης: Στην απορρόφηση των κονδυλίων του Ταμείου Ανάκαμψης, για να ...λούζονται με «ζεστό» χρήμα τα μονοπώλια. Στη διάλυση των εργασιακών σχέσεων, που «τρέχει» με χίλια σε όλη την ΕΕ. Στην κερδοφορία των εισηγμένων στο χρηματιστήριο, που αποδείχθηκαν από τις πιο ...παραγωγικές τον προηγούμενο χρόνο. Στις εξοπλιστικές δαπάνες, στην πολεμική εμπλοκή. Η ζωή «στον πάτο» για τη μεγάλη λαϊκή πλειοψηφία είναι προαπαιτούμενο για τις πρωτιές του κεφαλαίου. Σ' αυτήν τη βάρβαρη πολιτική συγκλίνουν ΝΔ, ΣΥΡΙΖΑ και λοιποί. Γι' αυτό η ζωή του λαού αποκλίνει ολοένα και περισσότερο από το πώς θα μπορούσε να είναι με βάση τις δυνατότητες της εποχής. Αυτό κι αν είναι κριτήριο ψήφου και ενίσχυσης του ΚΚΕ στις 9 Ιούνη!

    
Αλώνι
Μια καγκελόπορτα πέφτει και καταπλακώνει μαθητή την ώρα που σχολούσε. Σοβάδες πέφτουν από τα ταβάνια Δημοτικών, πρεβάζια καταρρέουν από τα μπαλκόνια Γυμνασίων. Λέβητας σκάει και σκοτώνει μαθητή. Δεκάδες άλλοι δηλητηριάζονται από αλλοιωμένα «σχολικά γεύματα». Ειδικά η τελευταία είδηση φέρνει στην επιφάνεια όλη τη βρώμα και δυσωδία, καθώς δημοσιεύονται κι άλλες εικόνες, με μουχλιασμένα ψωμιά, κατσαρίδες σε σάντουιτς, ζυμαρικά με σκουλήκια, που μοιράζονται στα σχολεία. «Κοινός παρονομαστής» των παραπάνω είναι ένας: Η εργολαβοποίηση υπηρεσιών, με τη σίτιση και τη σχολική στέγη να γίνονται πεδία επιχειρηματικής δράσης. Δημόσιο σχολείο που γίνεται «αλώνι» για κάθε λογής επιχειρηματικά συμφέροντα, με το μικρότερο δυνατό κόστος και το μεγαλύτερο δυνατό κέρδος. Σε συνδυασμό με την κρατική εγκατάλειψη, το σχολικό περιβάλλον μετατρέπεται σε «αρένα» για παιδιά και εκπαιδευτικούς. Οι εικόνες αυτές φέρουν την υπογραφή της πολιτικής ΕΕ - κυβερνήσεων και αποτελούν την άλλη όψη του «ψηφιακού σχολείου», του «ανοιχτού» στην επιχειρηματική δράση. Αυτό το αίσχος πρέπει να απορριφθεί κατηγορηματικά από γονείς, μαθητές και εκπαιδευτικούς. Τόσο εκεί που προωθείται στην πράξη, απλώνοντας ασπίδα προστασίας στα μορφωτικά δικαιώματα, όσο και εκεί που σχεδιάζεται, με ΚΚΕ πιο δυνατό και στις κάλπες των ευρωεκλογών.

---

Μάχη μέχρι την τελευταία ώρα για ισχυρό ΚΚΕ, καμιά ψήφος χαμένη!

Δύο βδομάδες απομένουν πλέον μέχρι την κάλπη των ευρωεκλογών της 9ης Ιούνη, και στην τελική ευθεία υπάρχουν ακόμα πολλά περιθώρια για να ανέβει το ΚΚΕ ψηλότερα, για να γίνουν ακόμα περισσότεροι όσοι παίρνουν θέση στο πλευρό του, όσοι κάνουν επιλογή ενάντια στην πολιτική της ΕΕ που τσακίζει τον λαό.
Είναι 15 μέρες ακόμα! Και σαν «ένας άνθρωπος» όλοι μαζί, μέλη και φίλοι του Κόμματος, αγωνιστές που συμπορεύονται μαζί του, νέοι και νέες, δίνουν τη μάχη με έναν βασικό στόχο: Να αγκαλιάσει το κάλεσμα για ισχυρό ΚΚΕ χιλιάδες εργατοϋπαλλήλους, εκατοντάδες χώρους δουλειάς, γειτονιές, λαϊκά σπίτια.

Τώρα, αυτή η συζήτηση που έχει ξεκινήσει μέσα στους αγώνες, στη μεγάλη εξόρμηση στον λαό, χρειάζεται να φτάσει στο βασικό: Στην ψήφο στο ΚΚΕ, τη μόνη ψήφο που εκφράζει στην πράξη το πλήγμα που πρέπει να δεχθούν η ΕΕ και η βάρβαρη πολιτική της ακρίβειας, της εκμετάλλευσης και του πολέμου, η κυβέρνηση και τα κόμματα του κεφαλαίου.

* * *
Αυτές τις λίγες μέρες που απομένουν, με το ψηφοδέλτιο στο χέρι, με τον «Ριζοσπάστη», τις ανακοινώσεις και τα φυλλάδια, το παραπάνω κάλεσμα πρέπει να φτάσει ακόμα πιο πλατιά.



Με τις εκατοντάδες συσκέψεις και εκδηλώσεις που γίνονται σε όλη τη χώρα, η συζήτηση να επικεντρώσει στα βασικά διλήμματα που προκύπτουν από το τι θα έχει να συναντήσει ο λαός την «επόμενη μέρα» των εκλογών.
Μια συζήτηση στην οποία χρειάζεται να πάρουν μέρος όσοι δεν έχουν ακόμα κατασταλάξει, όμως έχουν εκφραστεί θετικά για το ΚΚΕ, συμφωνούν ότι η ισχυροποίησή του θα αποτελέσει ελπιδοφόρο αποτέλεσμα. Είναι χιλιάδες ακόμα οι εργαζόμενοι που προσεγγίζουν τις δυνάμεις του Κόμματος, που αναγνωρίζουν τον πρωτοπόρο ρόλο και τη συνέπειά του, αν και την ίδια στιγμή διατηρούν επιφυλάξεις. Εκεί άλλωστε θα κριθούν και οι δυνατότητες που υπάρχουν για να ανέβει το ΚΚΕ ακόμα πιο ψηλά.

* * *
Αυτές τις δυνατότητες φανερώνει και η νέα πρωτιά, για τρίτη συνεχόμενη χρονιά, της «Πανσπουδαστικής» στα πανεπιστήμια. Οι γεμάτες γαρύφαλλα κάλπες της περασμένης Τετάρτης έδειξαν ότι χιλιάδες είναι οι φοιτητές που συμπορεύονται με τις δυνάμεις του ΚΚΕ και της ΚΝΕ, αφήνοντας πίσω στη δεύτερη θέση την κυβερνητική παράταξη και στα αζήτητα τις δυνάμεις του ΣΥΡΙΖΑ.
Πρόκειται για ένα ελπιδοφόρο αποτέλεσμα, που έρχεται σε συνέχεια αντίστοιχων σε μια σειρά αρχαιρεσίες σωματείων, όπου βελτιώνονται συσχετισμοί, ενισχύονται οι αγωνιστικές - ταξικές δυνάμεις, οι δυνάμεις που παλεύουν κόντρα στην εργοδοσία και την κυβερνητική πολιτική, την πολιτική της ΕΕ και των ομίλων.

Είναι λοιπόν άλλη μια μεγάλη ευκαιρία η κάλπη της 9ης Ιούνη για να ταράξει ο λαός τα νερά, και με ισχυρό ΚΚΕ να στείλει μήνυμα πάλης και διεκδίκησης για ό,τι έρχεται από τις 10 Ιούνη και μετά.

* * *
Με το διακύβευμα αυτό ανοίγει πλατιά η συζήτηση μέσα στον λαό και τη νεολαία. Γιατί, από την επομένη των ευρωεκλογών, ξέρουν καλά οι εργαζόμενοι ότι εδώ θα είναι και ο ιμπεριαλιστικός πόλεμος με τη βαθιά εμπλοκή της χώρας, και η ακρίβεια και η φοροληστεία, και η επίθεση στους μισθούς, στην Υγεία, στα μορφωτικά δικαιώματα κ.ο.κ.



Επομένως, το πιο «άμεσο» που έχει να κάνει ο κάθε εργαζόμενος, ο κάθε νέος και νέα, είναι να δώσει δύναμη στον ίδιο του τον αγώνα, ώστε από τις 10 Ιούνη να μπορεί να αντιπαλέψει αυτή την επίθεση από καλύτερες θέσεις.
Τις τελευταίες μέρες χρειάζεται ο καθένας να αναλογιστεί: Τι έχει ανάγκη ο λαός για την επόμενη μέρα;

Να είναι ισχυρά τα κόμματα που συμφωνούν κατά 70% - 90% στις κοινοτικές Οδηγίες και κατευθύνσεις; Να δώσει μέσω της ΝΔ, του ΣΥΡΙΖΑ, του ΠΑΣΟΚ και των άλλων συμπληρωμάτων τους «ψήφο εμπιστοσύνης» στην ΕΕ που τον τσακίζει; Που φέρνει νέα επίθεση στο εισόδημά του με το Σύμφωνο Σταθερότητας, με το Ταμείο Ανάκαμψης και τους πολεμικούς προϋπολογισμούς;

`Η να έχει ένα ακόμα πιο ισχυρό ΚΚΕ, το μοναδικό κόμμα που έχει αποδείξει ότι δεν έχει καμιά δέσμευση από την ΕΕ και τα μονοπώλια που υπηρετεί; Γι' αυτό και μπορεί να ξεσκεπάζει τη βάρβαρη πολιτική της, να προετοιμάζει έγκαιρα τον λαό για όσα σχεδιάζονται σε βάρος του, να πρωτοστατεί στη διεκδίκηση των αναγκών του, κόντρα στην εξαθλίωση που φέρνει η θωράκιση της κερδοφορίας των ομίλων.

Να είναι ακλόνητα τα κόμματα της ΝΔ, του ΣΥΡΙΖΑ, του ΠΑΣΟΚ, της Νέας Αριστεράς κ.λπ., που υπογράφουν τη «στρατηγική σχέση» με το κράτος - τρομοκράτη του Ισραήλ, που ρίχνουν τη χώρα στη φωτιά του πολέμου, σε ρόλο μπροστάρη του ΝΑΤΟ και των ΗΠΑ;

`Η να κλονίσει τη δύναμή τους με πιο ισχυρό το ΚΚΕ, το μόνο κόμμα που παλεύει για την απεμπλοκή της χώρας από το μακελειό, για να γυρίσει η φρεγάτα από την Ερυθρά Θάλασσα, για να πάψει κάθε στήριξη του Ισραήλ, της Ουκρανίας, να κλείσουν οι βάσεις και να γυρίσουν πίσω όλες οι αποστολές;

* * *
Με το ΚΚΕ πιο δυνατό, που παλεύει για την αποδέσμευση της χώρας από τον στενό κορσέ της λυκοσυμμαχίας, που δείχνει τη μόνη πραγματική διέξοδο, την Ελλάδα και την Ευρώπη του σοσιαλισμού, οι εργαζόμενοι μπορούν να νιώθουν σίγουροι ότι την επόμενη μέρα θα είναι ακόμα πιο «δύσκολοι αντίπαλοι» της ΕΕ και των κομμάτων της, μπορούν να αποσπάσουν ανάσες για να οργανώσουν την αντεπίθεσή τους.

Αυτό δείχνει η ίδια η πείρα των εργαζομένων, που ό,τι κατάφεραν, ό,τι κατέκτησαν, το έκαναν με τους μεγάλους τους αγώνες, με το ΚΚΕ στο πλευρό τους, όπως έγινε στη ΛΑΡΚΟ, και σε μια σειρά ακόμα χώρους που είχαν σημαντικές κατακτήσεις.

* * *
Ισχυρό ΚΚΕ λοιπόν και αδύναμα τα κόμματα της ΕΕ: Αυτό θα είναι το αποτέλεσμα που θα δυναμώσει την ελπίδα του λαού, που θα είναι «πράσινο φως» για ακόμα πιο επιθετικούς αγώνες, για κάθε ανάγκη των εργαζομένων.

Και τις λίγες μέρες που απομένουν, με αυτό το κάλεσμα θα φτάσουμε σχεδιασμένα, με πείσμα και με θέληση να κατανικηθεί κάθε εμπόδιο και δυσκολία, για να φτάσουν οι χιλιάδες που είναι έτοιμοι να κάνουν το βήμα αποφασιστικά μέχρι την κάλπη. Για να μη χαθεί ούτε μία ψήφος στην αποχή και σε «απρόβλεπτα» εμπόδια.

Ούτε ώρα χαμένη, στη μάχη για ΚΚΕ δυνατό!

---

Το ρολόι (και στην κάλπη) δείχνει ώρα... ΚΚΕ!

Στρατιωτικά «αυτάρκη» θέλει την ΕΕ ο πρόεδρος του ΣΥΡΙΖΑ...
«Στρατηγική αυτονομία» ζητάει το ΠΑΣΟΚ

για να είναι η ΕΕ «ισχυρή, ανταγωνιστική».

«Ισχυρή (...) αυτόνομη, φιλειρηνική» ΕΕ

ζητάει και ο ΣΥΡΙΖΑ 2 - Νέα Αριστερά.

«Είναι καιρός για τη στρατηγική αυτονομία της ΕΕ»

δήλωνε η πρόεδρος του Ευρωκοινοβουλίου...

* * *

Μα καλά (θα σκεφτεί κανείς)

τι μύγα τους τσίμπησε όλους με την «αυτονομία» της ΕΕ;

Την απάντηση δίνουν όλοι μαζί και ο καθένας ξεχωριστά...

«Χρειαζόμαστε μια ένωση ασφάλειας και άμυνας,

η οποία θα συμπληρώνει το ΝΑΤΟ»

ξεκαθαρίζει η Μέτσολα (του Ευρωκοινοβουλίου).

Χρειαζόμαστε «ευρωστρατό» υπερθεματίζει ο Κασσελάκης...

«Η στρατηγική αυτονομία υπερβαίνει τις έννοιες της ασφάλειας και της άμυνας»

συμπληρώνει ο Σαχινίδης του ΠΑΣΟΚ

(θεωρώντας προφανώς «ένα το κρατούμενο» την ασφάλεια και την άμυνα).

* * *

Με άλλα λόγια (και για να το κάνουμε ταλιράκια)

στον πυρήνα της «στρατηγικής αυτονομίας»

βρίσκεται η ικανότητα της ΕΕ να υπερασπίζεται με μεγαλύτερη αυτοτέλεια

τα ζωτικά συμφέροντα των μονοπωλίων της...

Κι αυτό σημαίνει πρώτα απ' όλα μια πιο στρατιωτικοποιημένη ΕΕ,

παράλληλα και συμπληρωματικά στο ΝΑΤΟ.

Το είπε άλλωστε και ο Μητσοτάκης

στη Σύνοδο Κορυφής τον περασμένο Μάρτη:

«Η στρατηγική αυτονομία της Ευρώπης σημαίνει περισσότερες επενδύσεις σε εξοπλισμούς»...

Γι' αυτό αποφάσισαν να εξαιρεθούν

οι πολεμικές δαπάνες των κρατών - μελών

από τους δημοσιονομικούς περιορισμούς του νέου Συμφώνου Σταθερότητας,

που επαναφέρει τα πρωτογενή πλεονάσματα

και τους «κόφτες» κάθε είδους για τον λαό.

* * *

Οσοι λένε, λοιπόν, ότι μια «στρατηγικά αυτόνομη» ΕΕ

θα λειτουργεί «εξισορροπητικά» στις ΗΠΑ

μέσα στον ευρωατλαντικό άξονα

και θα παίζει τάχα ρόλο ...«ειρηνοποιού»

στους ανταγωνισμούς και στους πολέμους

που φουντώνουν σε όλο τον κόσμο,

το μόνο που κάνουν είναι να παραμυθιάζουν τον λαό!

«Ξεπλένουν» την ΕΕ του πολέμου

και σε συνθήκες πολεμικής προετοιμασίας

σπέρνουν εφησυχασμό και αυταπάτες

για μια άλλη, καλύτερη δήθεν ΕΕ!

* * *

Η ΕΕ που οραματίζονται

είναι ακόμα πιο πολεμοκάπηλη, επιθετική και αντιλαϊκή

πιο «ενεργή» στους ανταγωνισμούς,

στις ιμπεριαλιστικές επεμβάσεις και στους πολέμους...

Είναι μύθος η «άλλη» ΕΕ

που αν γίνει περισσότερο «αυτόνομη» οικονομικά και στρατιωτικά

(εννοούν από τις ΗΠΑ και πάντα μέσα στο ΝΑΤΟ)

θα επιστρέψει στις ...«ιδρυτικές της αρχές».

Μήπως να θυμίσουμε σε όλους αυτούς

ποιες ήταν οι ιδρυτικές αρχές

της Ευρωπαϊκής Κοινότητας Ανθρακα και Χάλυβα

όταν το μακρινό 1951 υπογραφόταν η ληξιαρχική πράξη γέννησης

του σημερινού ιμπεριαλιστικού οικοδομήματος;

* * *

Αυτοί που δεν μπορούν πάντως καθόλου να κρυφτούν

είναι οι πρώην ΣΥΡΙΖΑίοι της Νέας Αριστεράς.

«Με τον πόλεμο της Ουκρανίας, η ΕΕ μετατρέπεται σε ένα υποτελές γεωπολιτικό εργαλείο του νέου Ψυχρού Πολέμου», γράφουν τα κείμενά τους.

Δηλαδή, η ...καημένη η ΕΕ

σέρνεται από τις ΗΠΑ στον πόλεμο!

Αλήθεια, το 2014, στο Ευρωμεϊντάν,

που έσπειρε τους ανέμους της σημερινής πολεμικής θύελλας

πού βρισκόταν η ΕΕ;

Θα τους το θυμίσουμε εμείς:

Ηταν μαζί με την Νούλαντ και τον Πάιατ

στην «πλατεία της Ελευθερίας» στο Κίεβο...

Και ύστερα, μαζί με τον Δεξιό Τομέα

που έσφαζε συνδικαλιστές, κομμουνιστές και ρωσόφωνους,

έξω από το Σπίτι των Συνδικάτων στην Οδησσό...

Και μετά, αποτέλεσε ένα από τα μέρη των διαπραγματεύσεων στο Μινσκ

που «έσπρωξαν» τα πράγματα στον πόλεμο...

Τόσο ...«υποτελές γεωπολιτικό εργαλείο» η παραπλανημένη ΕΕ!

Χτυπάει υπερωρίες η Νέα Αριστερά στο πλυσταριό της...

* * *

Εχει όμως και συνέχεια...

«Η ενότητα της Ευρώπης είναι προϋπόθεση (...) για την αποτελεσματική συμμετοχή μας στο παγκόσμιο γίγνεσθαι απέναντι στις υπερδυνάμεις της Κίνας και των ΗΠΑ»...

Φόρα παρτίδα τα λέει η Νέα Αριστερά!

Θες κύριος να ανταγωνιστείς ΗΠΑ και Κίνα;

Τότε, στρατηγική αυτονομία!

Οχι βέβαια με ...ροδοπέταλα και καρβέλια ψωμί...

αλλά με μεγαλύτερη παραγωγικότητα, στήριξη στο κεφάλαιο

και βέβαια με περισσότερα όπλα!

Αλλωστε, «στρατηγική αυτονομία» της ΕΕ

σημαίνει και «πολεμική αυτονομία»

που είναι η άλλη όψη των επενδύσεων στην «πράσινη ανάπτυξη»...

Γιατί, βλέπετε, όταν «φρακάρει» η μια

«ξεφρακάρει» η άλλη...

* * *

Αφήσαμε το καλύτερο για το τέλος...

Τι είναι για τη Νέα Αριστερά το Ταμείο Ανάκαμψης

δηλαδή το νέο υπερμνημόνιο που κατσίκωσαν στον σβέρκο του λαού

και πάει πακέτο με καμιά 600αριά αντιλαϊκά προαπαιτούμενα

(στους μισθούς, στις συντάξεις, στην Υγεία, στη φορολογία, στην Παιδεία)

για να εισπράττουν τα μονοπώλια τζάμπα επιδοτήσεις

και πάμφθηνα δάνεια;

Παραθέτουμε αυτούσιο το απόσπασμα από τα «ντοκουμέντα» του ΣΥΡΙΖΑ 2:

«Οι λίγες θετικές εξελίξεις, όπως η αντιμετώπιση της πανδημίας και η δημιουργία του Ταμείου Ανάκαμψης και Ανθεκτικότητας με κοινό ευρωπαϊκό δανεισμό, φαίνονται περισσότερο ως παρένθεση παρά ως στροφή της ΕΕ»...

* * *

Υπάρχει λοιπόν άνθρωπος που αισθάνεται αριστερός

με αγωνιστικές καταβολές και αναφορές στο κίνημα

που έχει εγκαταλείψει αηδιασμένος τον ΣΥΡΙΖΑ

και μετά την απογοήτευση που έφαγε

θα ψηφίσει Νέα Αριστερά για να δοκιμάσει άλλη μία;

Δεν περισσεύει χρόνος για νέες ματαιώσεις!

Το ρολόι (και στην κάλπη) δείχνει ώρα ΚΚΕ!

---

Η ψήφος στο ΚΚΕ δεν έχει ημερομηνία λήξης το βράδυ των εκλογών
Συνέντευξη με τον ευρωβουλευτή του ΚΚΕ και εκ νέου υποψήφιο


«Η ψήφος στο ΚΚΕ δεν θα μείνει απλά μια διάθεση, μια σκέψη που θα "σκορπίσει" σε ανέξοδες κατευθύνσεις. Πολύ περισσότερο, δεν έχει ημερομηνία λήξης το βράδυ των εκλογών...
Η ..."παραφωνία" - όπως λένε μερικοί - του ΚΚΕ στο Ευρωκοινοβούλιο είναι ότι μεταφέρει ατόφια και ακέραια τα αιτήματα του λαού, απαλλαγμένα από τα κοστολογημένα δημοσιονομικά κριτήρια των άλλων κομμάτων, τους κόφτες και τα κριτήρια κερδοφορίας του μεγάλου κεφαλαίου. Γι' αυτό η δυναμική του αποτελέσματος του ΚΚΕ θα έχει σημαντικό θετικό αντίκτυπο για τα λαϊκά συμφέροντα και στη χώρα μας και πανευρωπαϊκά».

Τα παραπάνω τονίζει ο Κώστας Παπαδάκης, ευρωβουλευτής του ΚΚΕ και εκ νέου υποψήφιος, στον «Ριζοσπάστη», σε μια συζήτηση που είχαμε μαζί του δύο βδομάδες πριν τις ευρωεκλογές.

* * *
- Με ποια προβλήματα θα βρεθεί αντιμέτωπος ο λαός στις 10/6, εξαιτίας της πολιτικής της ΕΕ και της κυβέρνησης και τι μέτρα πρέπει να πάρει;

- Την επομένη των εκλογών θα πρέπει να έχουν δεχτεί ισχυρό πολιτικό πλήγμα η κυβέρνηση της ΝΔ και τα άλλα κόμματα που συμπλέουν με την πολιτική της, γιατί ετοιμάζονται να επιταχύνουν τις μηχανές παραγωγής αντιλαϊκών νόμων και στην Ευρωβουλή και στην Ελλάδα. Το Ταμείο Ανάκαμψης έχει ...προαπαιτούμενα για να τρέξουν οι χρηματοδοτήσεις που ο λαός πληρώνει και απολαμβάνουν οι μεγάλοι όμιλοι κατά 84% και οι λεγόμενες μικρομεσαίες επιχειρήσεις (πρόκειται για επιχειρήσεις με δεκάδες εργαζόμενους) κατά 16%. Αυτοί θα συνεχίσουν να τρέχουν έργα με κριτήριο την κερδοφορία τους, που θα πετά εκτός, για παράδειγμα, τα αντιπλημμυρικά, όπως πρόσφατα ύψους 300 εκατ. ευρώ. Η κυβέρνηση καυχιέται για τους τριπλάσιους ρυθμούς ανάπτυξης από την Ευρωζώνη, που όχι μόνο δεν έβγαλαν τον λαό μας από τη φτώχεια, αλλά τον βύθισαν βαθύτερα σε αυτήν.

Στο επίκεντρο της πολιτικής ΕΕ, κυβέρνησης της ΝΔ και εργοδοσίας θα είναι η εφαρμογή στους χώρους δουλειάς του νόμου για τα 13ωρα, η πλήρης άλωση της Κυριακής αργίας, η γενίκευση των συμβάσεων ορισμένου χρόνου και η πλήρης κατάργηση των Συλλογικών Συμβάσεων, η άνοδος των ορίων ηλικίας συνταξιοδότησης έως τα 72,5 έτη. Η αναθεωρημένη ΚΑΠ θα συνεχίσει να τσακίζει τους βιοπαλαιστές αγρότες, ενώ σε Υγεία, Παιδεία η ΕΕ και οι κυβερνήσεις στήνουν «αγορές» για να ξαναπληρώνει σε ιδιώτες ο λαός τα ήδη πληρωμένα, την ίδια ώρα που είτε δημόσια είτε ιδιωτικά νοσοκομεία ή σχολεία λειτουργούν με κριτήριο την κερδοφορία του κεφαλαίου και έτη φωτός μακριά από τις λαϊκές ανάγκες και προτεραιότητες.

Παράλληλα θα απογειώσουν τους δήθεν «πράσινους» φόρους, μηχανισμούς, προδιαγραφές, που θα θρέφει διαρκώς την οργιώδη ακρίβεια, ενισχύοντας και τα πρόστιμα για όσους δεν συμμορφώνονται με τις πράσινες και ψηφιακές επιταγές, κι όλα αυτά θα θρέφουν τα ματωμένα πλεονάσματα, όπως αυτό του τετραμήνου με 3,2 δισ. που θα συνεχίζουν να δίνονται σαν «λεφτόδεντρο» σε βιομηχάνους, τράπεζες και εφοπλιστές.

Αυτό το νέο τσουνάμι που βρίσκεται επί θύραις μπορεί να αντιμετωπιστεί, να μπουν αποφασιστικά εμπόδια σε αυτό, μόνο αν ο λαός και η νεολαία δημιουργήσουν νέες εστίες αγώνων και αντεπίθεσης. Με ένα πολύ πιο δυνατό ΚΚΕ και στην Ευρωβουλή και στο εργατικό - λαϊκό κίνημα ο λαός θα είναι πολύ πιο ετοιμοπόλεμος για μια σκληρή μάχη, στην οποία μπορεί να επιβάλει το δίκιο και τα συμφέροντά του.

Μόλις ένα 39% βλέπει θετικά την ΕΕ στην Ελλάδα
- Ορισμένοι ρωτούν: Αφού το ΚΚΕ εναντιώνεται στην ΕΕ και συγκρούεται μαζί της, γιατί ζητά την ψήφο του λαού στις ευρωεκλογές; Δεν συνιστά αντίφαση;

- Καμία αντίφαση. Γιατί το ερώτημα που θέτουν υπονοεί πως τάχα όσοι ψηφίζουν στις ευρωεκλογές είναι υπέρ της ΕΕ. Οφείλουμε να τους υπενθυμίσουμε ότι οι εποχές των πρώτων διακηρύξεων και των υψηλών προσδοκιών για την ΕΕ έχουν περάσει ανεπιστρεπτί. Πλέον με βάση το δικό τους ευρωβαρόμετρο, μόλις ένα 39% βλέπει στην Ελλάδα θετικά την ΕΕ. Οι περισσότεροι δηλαδή εκφράζουν από διαφωνία, έλλειψη εμπιστοσύνης, ανησυχία ή προβληματισμό. Αυτός ο κόσμος που τουλάχιστον προβληματίζεται για την ΕΕ, ολοένα και αυξάνεται, διαπιστώνοντας τις μεγάλες ευθύνες της για τη διαρκή επιδείνωση της ζωής του και έχει αυξημένες απαιτήσεις να μαθαίνει έγκαιρα την αλήθεια για ό,τι ψηφίζεται εκεί και έγκαιρα να παίρνει τα μέτρα του στον αγώνα. Ποιο κόμμα λοιπόν μπορεί να τον εκφράσει; Μήπως αυτοί που ψηφίζουν τα πάντα στο Ευρωκοινοβούλιο και μετά τα αποκρύπτουν ή τα ωραιοποιούν; Μόνο το ΚΚΕ μπορεί να τον εκφράσει επειδή δεν έχει δεσμεύσεις από την ΕΕ και αντιπαλεύει αυτή και τα εκτρώματά της, τα μέτρα που χτυπούν τον λαό μας και τους άλλους λαούς.

Ρωτάνε λοιπόν πονηρά το ΚΚΕ, γιατί πολύ θα ήθελαν η ΕΕ, οι κυβερνήσεις, τα αστικά κόμματα και οι ευρωβουλευτές τους με ελεύθερο το πεδίο, ανενόχλητοι να ψήφιζαν τα εκτρώματα χωρίς τις συνεχείς ενοχλητικές για αυτούς αποκαλύψεις του ΚΚΕ, που καταψηφίζει και ξεσκεπάζει το αντιλαϊκό περιεχόμενο των κανονισμών και προβάλλει τα λαϊκά αιτήματα. Ρωτάνε, γιατί μόνο από το ΚΚΕ γίνονται γνωστά και εκτίθενται όλα τα άλλα κόμματα με όλα όσα ψηφίζουν από κοινού στο Ευρωκοινοβούλιο.

Το ερώτημα επίσης δείχνει την ενόχλησή τους για την πλούσια δράση του ΚΚΕ στο Ευρωκοινοβούλιο και παντού, δίπλα στους εργαζομένους παρά τον αρνητικό συσχετισμό δύναμης. Η «παραφωνία» του αυτή στο Ευρωκοινοβούλιο είναι αυτή ακριβώς που μεταφέρει ατόφια και ακέραια τα αιτήματα του λαού, απαλλαγμένα από τα κοστολογημένα δημοσιονομικά κριτήρια των άλλων κομμάτων, τους κόφτες και τα κριτήρια κερδοφορίας του μεγάλου κεφαλαίου. Εκφράζει με την εμπειρία και τη μαχητικότητα και την επαναστατική στρατηγική του «εκτός έδρας» το δίκιο των εργατικών απεργιών, των αγροτικών μπλόκων, των φοιτητικών καταλήψεων και των λαϊκών διαδηλώσεων και στην Ελλάδα και στην Ευρώπη. Γι' αυτό η δυναμική του αποτελέσματος του ΚΚΕ θα έχει σημαντικό θετικό αντίκτυπο για τα λαϊκά συμφέροντα και στη χώρα μας και πανευρωπαϊκά.

Χρησιμοποιούν την ακροδεξιά για να παραπλανήσουν λαϊκές δυνάμεις
- Ποια είναι η άποψή σας για τον κίνδυνο ανόδου της ακροδεξιάς; Η ΕΕ πάντως ισχυρίζεται ότι την αντιπαλεύει...

- Η ακροδεξιά και η εκλογική ενίσχυσή της ενόψει ευρωεκλογών συνιστά κίνδυνο για τον λαό, αλλά η ΕΕ, το κεφάλαιο και τα υπόλοιπα αστικά κόμματα δουλεύουν με σκοπιμότητα. Την χρησιμοποιούν ως έναν βολικό αντίπαλο για να παραπλανήσουν λαϊκές δυνάμεις, κρύβοντας ότι η ακροδεξιά και ο φασισμός αποτελούν γέννημα θρέμμα του καπιταλισμού, μορφή διαχείρισής του, εξ ου και η κοινή οικονομική τους βάση, η εξουσία των μονοπωλίων, την οποία μόνο ο σοσιαλισμός ανατρέπει.

Γι' αυτό είναι ανιστόρητη και αδιανόητη η επιχείρηση ταύτισης του κομμουνισμού με τον φασισμό, την οποία επικαλείται η ΕΕ και οι υποστηρικτές της στρώνοντας έτσι χαλί στην ενίσχυση της ακροδεξιάς. Το πόσο την αντιπαλεύει, φανερώνεται από το γεγονός ότι οι ακροδεξιές κυβερνήσεις σαν να μην τρέχει τίποτα κυβερνούν σε σειρά χωρών της ΕΕ όπως η Μελόνι στην Ιταλία και ο Ορμπαν στην Ουγγαρία, ενώ ακροδεξιά μορφώματα συγκυβερνούν σε Φινλανδία και Ολλανδία. Η Μελόνι κιόλας μαζί με τον Ορμπαν πρωτοστατούν στα καλέσματα της προέδρου της Κομισιόν, Φον Ντερ Λάιεν, και για την υλοποίηση του νέου Συμφώνου της ΕΕ σε βάρος των μεταναστών και σπεύδουν να κλείσουν συμφωνίες με τρίτες χώρες όπου θα εξορίζονται οι αιτούντες άσυλο, π.χ. Τυνησία, Αλβανία κ.α.

Αλλωστε, Μακρόν και Λεπέν από κοινού ψήφισαν τον τελευταίο νόμο στη Γαλλία που τσακίζει τα εναπομείναντα δικαιώματα προσφύγων και μεταναστών.

Πρόσφατα, μάλιστα, η πρόεδρος της Κομισιόν δήλωσε με νόημα ότι δεν αποκλείει συνεργασία με την ακροδεξιά - αντικομμουνιστική ευρωπαϊκή πολιτική ομάδα που ανήκει και το Κόμμα του Βελόπουλου, η Μελόνι και το Vox της Ισπανίας, το ECR. Οι δε προϋποθέσεις για συμφωνία που τους έθεσε, να είναι υπέρ του ΝΑΤΟ, της ΕΕ, της Ουκρανίας και υπέρ του κράτους δικαίου, είναι... παιχνιδάκι για αυτούς. Αν κρίνουμε μάλιστα από τις επιδόσεις του Βελόπουλου που ψηφίζει ευρωμνημόνια και την ΚΑΠ, ζητά «ελληνικά» όπλα στην Ουκρανία, ενώ κακή κουβέντα δεν βγάζει για την ΕΕ, όπως και οι υπόλοιποι ομογάλακτοί του ανά την Ευρώπη, που ορισμένοι από αυτούς κιόλας πλέον μάζεψαν και κάτι ψευτολεονταρισμούς για τάχα αποχώρηση από την ΕΕ και πλέον συντονίστηκαν στη γραμμή για τη «βελτίωσή» της.

Πραγματικός πολέμιος της ακροδεξιάς και του φασισμού είναι το ΚΚΕ, που αντιπαλεύει το σύστημα που τους γεννά, για αυτό πρέπει να είναι πολύ πιο δυνατό την επόμενη μέρα των εκλογών, για να τους αντιμετωπίζει και στην Ευρωβουλή και πάνω απ' όλα μέσα στον λαό.

Για όσους σκέφτονται την αποχή
- Τι θα έλεγες σε κάποιον που δεν συμφωνεί σε όλα με το ΚΚΕ, αλλά σκέφτεται ταυτόχρονα και την αποχή;

- Να σκεφτεί πρώτα ότι στην αποχή τον σπρώχνουν τα ίδια τα κόμματα που πρέπει ο ίδιος να τιμωρήσει. Τα κόμματα που τον απογοήτευσαν κι από τη διακυβέρνησή τους κι από την κάλπικη «αντιπολίτευσή» τους και πολύ θα τους βόλευε όσους πια δεν μπορούν να χειραγωγήσουν, να τους «παρκάρουν» στην αποχή.

Με αυτόν τον τρόπο δεν θα βγει όμως από μέσα τους η συσσωρευμένη οργή και αγανάκτηση που έχουν, δεν θα σταλεί κανένα «μήνυμα» αντίθεσης στην κυβέρνηση και την ΕΕ. Γι' αυτό και την αποχή εύκολα και πάλι θα την φέρουν όπως κάθε φορά στα μέτρα τους και θα την ερμηνεύουν καταπώς τους συμφέρει, ως ανοχή στην αντιλαϊκή πολιτική, ως άλλοθι για τη συνέχιση και την έντασή της.

Καλούμε αυτόν τον κόσμο να εκφράσει με τον πιο ηχηρό και αποτελεσματικό τρόπο τη διαμαρτυρία και την αποδοκιμασία του, να πάρει χαρακτηριστικά αντίθεσης στην ΕΕ.

Η ψήφος στο ΚΚΕ δεν θα μείνει απλά μια διάθεση, μια σκέψη που θα «σκορπίσει» σε ανέξοδες κατευθύνσεις. Πολύ περισσότερο δεν έχει ημερομηνία λήξης το βράδυ των εκλογών...

Ακόμα κι όσοι διατηρούν διαφορετικές απόψεις με το ΚΚΕ σε ορισμένα ζητήματα, χρειάζεται να αναλογιστούν ότι την επόμενη μέρα όταν θα εξαφανιστούν οι σέλφις, τα TikTok και οι σελεμπριτο-πανελίστες και όταν θα βράζουν οι χώροι δουλειάς με μάχες κόντρα σε μειώσεις μισθών, απολύσεις, εργατικά «ατυχήματα» - εργοδοτικά εγκλήματα, πλειστηριασμούς, όταν θα αναπτύσσονται αγώνες ενάντια στους ιμπεριαλιστικούς πολέμους, τη βαθύτερη εμπλοκή της χώρας μας, για το δίκιο του Παλαιστινιακού λαού, μόνη αποτελεσματική απάντηση που μπορεί να δοθεί από τον λαό είναι με το ΚΚΕ στο πλευρό του.

Γιατί μόνο αυτό διαθέτει ζωντανές δυνάμεις στο εργατικό - λαϊκό κίνημα και αποτελεί εγγύηση δίπλα στον λαό για να βάλει αυτός εμπόδια, να κερδίσει ορισμένες ανάσες, για να ανοίξει έναν συνολικά πιο ελπιδοφόρο δρόμο. Γι' αυτό το βράδυ των εκλογών θα πρέπει να έχει δεχθεί ένα σοβαρό πλήγμα η πολιτική της ΕΕ, η κυβέρνηση της ΝΔ που την υλοποιεί κατά γράμμα και τα άλλα κόμματα που συμπλέουν μαζί της.

---

Στις 9 Ιούνη οι εργαζόμενοι μπορούν να κάνουν πράξη αυτό που όλοι σας φοβάστε
Η δευτερολογία του ΓΓ της ΚΕ του ΚΚΕ, Δημήτρη Κουτσούμπα


Eurokinissi

Η αλήθεια είναι ότι δεν γίναμε σοφότεροι από τις ομιλίες του πρωθυπουργού και των άλλων πολιτικών αρχηγών. Οχι πως περιμέναμε κάτι διαφορετικό, βέβαια... Και νομίζουμε ότι δεν έγιναν σοφότεροι και όσοι μας παρακολουθούν.
Ολη η αντιπαράθεση περιστρέφεται και σήμερα γύρω από το ποιος είναι ο πιο πιστός, ο πιο αυθεντικός εκφραστής της πολιτικής της ΕΕ, η πολιτική της οποίας είναι απολύτως ένοχη και για το πρόβλημα της ακρίβειας, κ. Ανδρουλάκη, κ. Φάμελλε, κ. Μητσοτάκη, κυρίες και κύριοι, όπως ανέλυσα και στην πρωτολογία μου. Το έχετε κάνει και σλόγκαν: «Ποιος φέρνει την Ελλάδα πιο κοντά στην Ευρώπη». Βέβαια, εσείς όταν λέτε «Ευρώπη» εννοείτε την ΕΕ των λόμπι, της διαφθοράς, των επιχειρηματικών ομίλων, των πολέμων. Γιατί υπάρχει και η Ευρώπη των λαών, των αγροτών, που ξεχύθηκαν στους δρόμους ενάντια στην Κοινή Αγροτική Πολιτική και έφτασαν μέχρι την Πύλη του Βρανδεμβούργου. Των εργαζομένων, που πραγματοποίησαν τις μεγαλύτερες απεργίες των τελευταίων δεκαετιών και πλημμύρισαν την πλατεία της Βαστίλης στο Παρίσι και άλλες ευρωπαϊκές πρωτεύουσες. Των φοιτητών, που διαδηλώνουν στα πανεπιστήμιά τους ενάντια στη γενοκτονία του λαού της Παλαιστίνης. Των λαών που αντιτίθενται και αγωνιούν για την εμπλοκή των χωρών τους στον πόλεμο στην Ουκρανία, στη Μέση Ανατολή και αλλού.

Και εδώ κανείς σας δεν ακούμπησε το τεράστιο ζήτημα που ανέφερα και πριν και σχετίζεται άμεσα με το θέμα της σημερινής συζήτησης. Μιλάω για την «πολεμική οικονομία» της ΕΕ, τους θηριώδεις πολεμικούς εξοπλισμούς. Μιλάω για το μισό εκατομμύριο ευρώ τη μέρα που πληρώνει ο λαός μας για να βρίσκεται η φρεγάτα «Υδρα» στο «στόμα του λύκου», στην Ερυθρά Θάλασσα, σε μια αποστολή που καμία σχέση δεν έχει με την άμυνα της χώρας και την υπεράσπιση της πατρίδας.

Στους σχεδόν 3 μήνες που βρίσκεται εκεί, έχετε δαπανήσει περίπου 45 εκατομμύρια. Για πείτε μας, πόσους γιατρούς, πόσους δασκάλους και καθηγητές θα μπορούσατε να προσλάβετε με αυτά τα χρήματα; Για να μην πιάσω τα «Rafalle», τις «Belhara», τα F-35, ή και το «Iron Dome», που ετοιμάζεστε τώρα να αγοράσετε, όπως μας είπατε, κ. Μητσοτάκη, στην πρωτολογία σας.

Ολα για τις ΝΑΤΟικές υποχρεώσεις
Και γιατί τα δίνετε όλα αυτά τα χρήματα; Για να εκπληρώνει η χώρα τις συμμαχικές - τις ΝΑΤΟικές δηλαδή - υποχρεώσεις της και να μπορεί να υπολογίζει, λέτε, στη στήριξη των συμμάχων. Ποιων συμμάχων; Της ΝΑΤΟικής συμμάχου Τουρκίας; Που αμφισβητεί κυριαρχία και κυριαρχικά δικαιώματα της χώρας, που σας μίλησε πάλι ο κ. Ερντογάν για τουρκική μειονότητα στη Θράκη, που προχωρά σε προκλήσεις όπως η μετατροπή της Μονής της Χώρας σε τζαμί και τόσα άλλα;

Και εσείς συνεχίζετε να καλλιεργείτε έναν επικίνδυνο εφησυχασμό στον ελληνικό λαό, γιατί σας ενδιαφέρει να υλοποιήσετε τον ΝΑΤΟικό σχεδιασμό για τη συγκράτηση της Τουρκίας στην ευρωατλαντική αγκαλιά.

Της ΝΑΤΟικής συμμάχου Αλβανίας; Με τις γνωστές πρόσφατες προκλήσεις του κ. Ράμα; Της ΝΑΤΟικής συμμάχου Βόρειας Μακεδονίας; Η ηγεσία της οποίας επανέφερε πλέον, κανονικά και με τον νόμο, την αλυτρωτική ονομασία «Μακεδονία» για το κράτος της;

Και μην παριστάνετε τους δικαιωμένους, κύριοι της κυβέρνησης, Γιατί εσείς ποτέ δεν αμφισβητήσατε τον ΝΑΤΟικό χαρακτήρα της Συμφωνίας των Πρεσπών. Το μόνο που κάνατε ήταν να ψαρεύετε στα βρώμικα νερά του δήθεν εθνικισμού και μόλις γίνατε κυβέρνηση την κάνατε ευαγγέλιο, ακριβώς επειδή είναι ΝΑΤΟική.

Δεν μιλάω καν για εσάς του ΣΥΡΙΖΑ, που βγάλατε όλη τη βρώμικη δουλειά των ΗΠΑ και του ΝΑΤΟ στα Βαλκάνια και παραμυθιάζατε τον κόσμο, ακόμα και προοδευτικούς ανθρώπους με τίμιες προθέσεις, ότι με τη Συμφωνία αυτή θα λυθούν δήθεν τα προβλήματα και θα συνυπάρξουν αρμονικά οι λαοί. Λες και έχει συμβεί ποτέ κάτι τέτοιο εκεί που πατάει το πόδι της - ή μάλλον τη μπότα της - η δολοφονική μηχανή του ΝΑΤΟ...

Η φόρα της κυβέρνησης της ΝΔ κόβεται μόνο με την ενίσχυση του ΚΚΕ
Συνολικά, λοιπόν, αναδείχθηκε και σήμερα η σύμπλευση όλων σας στα βασικά ζητήματα της ακολουθούμενης πολιτικής. Γι' αυτό και λέμε σε όσους και όσες σκέφτονται - και πολύ σωστά το σκέφτονται - ότι στις ευρωεκλογές πρέπει να κοπεί η φόρα της κυβέρνησης της ΝΔ, ότι η φόρα της κυβέρνησης της ΝΔ κόβεται μόνο με την ενίσχυση του πραγματικού αντιπάλου αυτής της πολιτικής, δηλαδή του ΚΚΕ, του μόνου κόμματος που ήταν αντίπαλος της ΕΕ από την εποχή της ίδρυσής της μέχρι σήμερα, σταθερά και αταλάντευτα.

Στη χώρα μας ένα πολύ δυνατό ΚΚΕ αποτελεί εγγύηση ότι θα είναι δυνατός ο λαός και το κίνημά του. Αντιπολίτευση στη χώρα υπάρχει και δυναμώνει, όπως και ένα σημαντικό ρεύμα αμφισβήτησης της κυρίαρχης πολιτικής. Και αυτό φάνηκε σε όλες τις μεγάλες απεργιακές μάχες, στους αγώνες του τελευταίου χρόνου. Οπως και πριν λίγες μέρες, την Πρωτομαγιά, με τις κόκκινες σημαίες της εργατικής τάξης και τις πολύχρωμες σημαίες του βασανισμένου λαού της Παλαιστίνης να ανεμίζουν ξανά στο Σύνταγμα.

Δεν δεχόμαστε να γίνουμε συνένοχοι στο έγκλημα
Γιατί εμείς δεν δεχόμαστε να γίνουμε συνένοχοι στο έγκλημα, στη γενοκτονία που ήδη μετρά πάνω από 35.000 νεκρούς, όπως θέλει να μας κάνει η κυβέρνηση της ΝΔ. Μια ΝΔ που στηρίζει απροκάλυπτα το καθεστώς ενός εγκληματία πολέμου, όπως αποκάλεσε ακόμα και το Διεθνές Ποινικό Δικαστήριο τον Νετανιάχου, ενώ όλα τα άλλα κόμματα της δίνουν άλλοθι με τη στάση τους.

Εμείς σας προτείναμε απλά και καθαρά, αφού και εσείς - όπως είπε στη δευτερολογία του ο κ. Μητσοτάκης - λέτε ότι συμφωνείτε με την ύπαρξη δύο κρατών που να ζουν ειρηνικά δίπλα δίπλα, Ισραήλ και Παλαιστίνης: Γιατί δεν προχωράτε εδώ και τώρα να γίνει πράξη, όπως κατέθεσε την πρότασή της όλη η Κοινοβουλευτική Ομάδα του ΚΚΕ, η αναγνώριση ανεξάρτητου, ελεύθερου παλαιστινιακού κράτος, που είναι απόφαση ομόφωνη της Βουλής από το 2015; Ηδη προχωράνε σε αναγνώριση και άλλες ευρωπαϊκές χώρες, όπως η Ιρλανδία, η Νορβηγία, η Ισπανία. Τι περιμένετε; Γιατί αφήνετε να συνεχίζεται αυτό το έγκλημα; Που ακόμα και το Διεθνές Δικαστήριο του ΟΗΕ σήμερα, όπως είδατε, έδωσε εντολή στο Ισραήλ, στον Νετανιάχου, να σταματήσει την επίθεση στη Ράφα.

Δίπλα στους δίκαιους αγώνες του λαού για την Υγεία
Επίσης, είμαστε δίπλα και παρόντες στους δίκαιους αγώνες των υγειονομικών και όλου του λαού, ενάντια στο σχέδιο περαιτέρω ιδιωτικοποίησης και εμπορευματοποίησης του ΕΣΥ. Ενάντια στις τραγικές ελλείψεις και στην εξάντληση των γιατρών, των νοσηλευτών, που ήταν ήρωες στην πανδημία, αλλά οι ίδιοι είναι που είναι ήρωες και σήμερα.

Κι ας πάψατε πλέον, κύριοι της κυβέρνησης, να τους χειροκροτείτε ως «ήρωες», αλλά αντί γι' αυτό τους λέτε τώρα «κάφρους» και «ανθρωπάκια», διά στόματος του υπουργού σας, επειδή διεκδικούν τα αυτονόητα και σας χαλάνε τις φιέστες! Εμείς συνεχίζουμε να τους χειροκροτούμε και σήμερα. Αλλωστε, σε αυτούς βασιζόμαστε στην περίπτωση που μας τύχει κάτι.

Η κυβέρνηση πήρε και φέτος την απάντηση από τους φοιτητές
Το ότι υπάρχει αντιπολίτευση φάνηκε και στα τεράστια συλλαλητήρια και τους αγώνες των φοιτητών, ενάντια στον νόμο - έκτρωμα για τα πανεπιστήμια. Τότε που η κυβέρνηση προσπαθούσε να μας πείσει:

- Οτι είναι δίκαιο να μπαίνεις στην Ιατρική όχι με 19.000 μόρια, όπως οι «κοινοί θνητοί», αλλά μόνο με 9.000 μόρια, αν έχεις να πληρώσεις 19.000 ευρώ...

- Οτι είναι δίκαιο να έχεις εξασφαλισμένα επαγγελματικά δικαιώματα αγοράζοντας ένα πτυχίο ιδιωτικού πανεπιστημίου αν έχει λεφτά η οικογένειά σου, αλλά να μην έχουν κανένα αναγνωρισμένο επαγγελματικό δικαίωμα οι φοιτητές - για παράδειγμα - του Πανεπιστημίου Δυτικής Αττικής.

Την πήρατε όμως ξανά την απάντησή σας, και εσείς και η παράταξή σας στα πανεπιστήμια, αφού από τα επίσημα αποτελέσματα που επικύρωσαν οι εκλεγμένες εφορευτικές επιτροπές, και όχι τα επιτελεία της ΔΑΠ και του Μαξίμου, είναι καθαρό ότι η «Πανσπουδαστική», η παράταξη που στηρίζει η ΚΝΕ και το ΚΚΕ, είναι πρώτη δύναμη για τρίτη συνεχή χρονιά! Κι ας λένε ό,τι θέλουν τα φαιδρά παπαγαλάκια σας, όπως άλλωστε κάνουν κάθε χρόνο...

Χύνετε κροκοδείλια δάκρυα και για τα δημογραφικό, μέσα στο θέμα είναι κι αυτό, όμως η ακρίβεια και ιδιαίτερα στη λαϊκή στέγη «έχει φτάσει στον θεό», πώς να ζήσει μια νέα οικογένεια, πώς να ζήσει μια λαϊκή οικογένεια, μια μονογονεϊκή οικογένεια, πού και πώς να στεγαστούν, εκτός όλων των άλλων; Εσείς μόνο πλειστηριασμούς ξέρετε να κάνετε, να δίνετε τα σπίτια του κοσμάκη στα «κοράκια».

Οι βουλευτές και οι ευρωβουλευτές του ΚΚΕ ήταν η φωνή των πολλών και όχι των επιχειρηματικών λόμπι
Είμαστε περήφανοι που σε όλους τους δίκαιους αγώνες του λαού και της νεολαίας οι βουλευτές και οι ευρωβουλευτές του ΚΚΕ αποτέλεσαν σταθερό και πολύτιμο στήριγμά τους. Με την παρουσία τους έξω, στους δρόμους του αγώνα, μαζί με τον λαό και τη νεολαία, αλλά και με τη στάση τους και την ψήφο τους μέσα εδώ, στη Βουλή, και στο Ευρωκοινοβούλιο. Εγκαιρα αποκάλυπταν στον λαό αυτά που τους ετοίμαζαν η κυβέρνηση και η ΕΕ. Σταθερά καταψήφιζαν καθετί αντιλαϊκό. Με εκατοντάδες παρεμβάσεις, ομιλίες, Ερωτήσεις, προτάσεις, μετέφεραν και εδώ, σε αυτήν την αίθουσα, και στις αίθουσες του Ευρωκοινοβουλίου, τα αιτήματά τους, τα πραγματικά προβλήματα...

Αποτελούσαν έτσι τη φωνή των πολλών, των αδικημένων, και όχι των επιχειρηματικών λόμπι, που όλα τα άλλα κόμματα στηρίζουν στο Ευρωκοινοβούλιο, και μάλιστα τους θεωρείτε, όπως ψηφίσατε όλοι και στο Ευρωκοινοβούλιο, «ζωτικό στοιχείο της ευρωπαϊκής δημοκρατίας»! Μην πω τίποτα βαρύ τώρα, ώρες που είναι κι απ' το βήμα που είμαι... Δεν το λέω!

Ο λαός ξέρει πολύ καλά τη σταθερότητα του σάπιου συστήματος
Και ένα τελευταίο. Γιατί, αλήθεια, ο κ. Μητσοτάκης προσπαθεί να εκβιάσει με την απειλή της πολιτικής σταθερότητας αν η ΝΔ δεν πιάσει έστω το ποσοστό των προηγούμενων ευρωεκλογών, που είναι περίπου 10% κάτω από το περσινό της 41%;

Δεν υπάρχει μεγαλύτερη και καλύτερη ομολογία για τον αντιλαϊκό χαρακτήρα όσων ετοιμάζετε. Και βέβαια κυβέρνηση θα υπάρχει στις 10 Ιουνίου, μετά την Κυριακή των εκλογών. Απλώς θέλετε να έχετε τα χέρια σας λυμένα, να μην έχετε τον κόσμο στον δρόμο να διαμαρτύρεται, όπως ομολογείτε μόνοι σας.

Αλήθεια, αν αυτά που ετοιμάζεστε να κάνετε είναι προς όφελος του λαού, τότε γιατί φοβούνται κάτι τέτοιο;

Δεν περιμένουμε απάντηση, ρητορικό είναι το ερώτημα...

Τη σταθερότητά σας, τη σταθερότητα αυτού του σάπιου συστήματος, την ξέρει πολύ καλά ο ελληνικός λαός. Σταθερότητα είναι τα ματωμένα πλεονάσματα που βγαίνουν από την υπερφορολόγηση των εργαζομένων, των συνταξιούχων, των ανθρώπων, που παλεύουν να κρατήσουν ένα μικρό μαγαζί και τους φορολογείτε φέτος από το πρώτο ευρώ, για εισοδήματα που δεν έχουν. Αλλά όταν σας λέμε να φορολογήσετε τους βιομηχάνους, τους τραπεζίτες, τους εφοπλιστές, κάνετε λες και σας πατάνε τον κάλο και βρίσκετε στα γρήγορα καμιά δεκαριά λόγους για τους οποίους αυτό δεν μπορεί να συμβεί!

Τα πλεονάσματα βγαίνουν επίσης από τις περικοπές σε έργα πραγματικής Πολιτικής Προστασίας που έχει ανάγκη ο λαός, όπως είναι τα αντιπλημμυρικά. Πρόσφατα, μάλιστα, αφαιρέσατε από τις χρηματοδοτήσεις του Ταμείου Ανάκαμψης ακόμα και τα ελάχιστα που προορίζονταν για αντιπλημμυρικά.

Δεν αφαιρέσατε όμως από το 85% των κονδυλίων αυτού του υπερμνημονίου της ΕΕ, με τα εκατοντάδες αντιλαϊκά προαπαιτούμενα, που πάνε «καρφί» στις πολύ μεγάλες επιχειρήσεις.

Τα πλεονάσματα βγαίνουν από την αντιμετώπιση της ζωής του λαού ως κόστους
Τα πλεονάσματα βγαίνουν από την υποχρηματοδότηση κάθε τομέα που αφορά τη ζωή του λαού και αντιμετωπίζεται ως κόστος. Οπως οι εγκληματικές επιλογές που οδήγησαν στο έγκλημα των Τεμπών, ένα έγκλημα που το ΚΚΕ έχει πάρει όρκο να διερευνηθεί και να αποδοθούν ευθύνες. Κάτι που επείγει μάλιστα μετά τη χτεσινή (σ.σ. 23/5) δικογραφία και τις ποινικές ευθύνες που σαφώς υπάρχουν για τη συγκάλυψη, τα μπαζώματα και τόσα άλλα. Τα πλεονάσματα τα βγάζετε κι από άλλα, όπως η προστασία των γυναικών από την πολύμορφη βία.

Θα σας πω μόνο ένα παράδειγμα: Σε ολόκληρο τον Δυτικό Τομέα, όπου ήμουν προχτές και θα πάω ξανά σε λίγο, στην περιοχή δηλαδή όπου δολοφονήθηκε πριν λίγες βδομάδες η 28χρονη Κυριακή έξω από το αστυνομικό τμήμα, λειτουργεί μόνο ένα συμβουλευτικό κέντρο για γυναίκες, το οποίο βρίσκεται στο Περιστέρι...

Και αυτό δουλεύει με τρεις εργαζόμενους όλους κι όλους, με συμβάσεις ορισμένου χρόνου και με ευρωπαϊκή χρηματοδότηση με ημερομηνία λήξης! Και μετά, κάθε φορά που έρχεται και μια καινούργια γυναικοκτονία, κάθε φορά που ένας δράστης - τέρας αφαιρεί τη ζωή μιας ανυπεράσπιστης γυναίκας, επειδή στο σάπιο μυαλό του την θεωρεί ιδιοκτησία του, που μπορεί να την κάνει ό,τι θέλει, μας λέτε λίγο - πολύ ότι της είχατε δώσει το panic button αλλά αυτή δεν το χρησιμοποίησε... Δική της ευθύνη πάλι.

Σαν δεν ντρεπόμαστε...

Τα ίδια και με την 40χρονη εργάτρια στο Μενίδι πριν από λίγες μόλις μέρες... Δεν θα καθίσουμε όμως με σταυρωμένα χέρια να περιμένουμε την επόμενη γυναικοκτονία. Θα παλέψουμε για να υψωθεί τείχος προστασίας για κάθε γυναίκα. Για όλα αυτά που κάθε άνθρωπος έχει ανάγκη, για να μπορεί να σταθεί στα πόδια του, με αξιοπρέπεια.

Δυνατό ΚΚΕ είναι μήνυμα αισιοδοξίας και ελπίδας
Στις 9 Ιούνη οι εργαζόμενοι μπορούν να κάνουν πράξη αυτό που όλοι σας φοβάστε. Να καταδικάσουν την πολιτική της ΕΕ, που είναι και δική σας. Να φτάσουν στην κάλπη με το ψηφοδέλτιο του ΚΚΕ. Να απορρίψουν τόσο τους κυβερνητικούς εκβιασμούς όσο και τις αυταπάτες της σοσιαλδημοκρατίας, που έρχονται ξανά από το παρελθόν. Οτι δήθεν με μια άλλη κυβέρνηση δική τους, αλλά εφαρμόζοντας τις ίδιες πολιτικές της ΕΕ, κάνοντας όλα τα χατίρια των εκμεταλλευτών, θα δει και ο λαός άσπρη μέρα.

Η ψήφος στο ΚΚΕ ταυτόχρονα είναι αυτή που θα αφήσει πίσω, στο περιθώριο, τις δυνάμεις της ακροδεξιάς, όπως κι αν εμφανίζονται αυτές εδώ μέσα ή έξω απ' αυτήν την αίθουσα, δήθεν εθνικά, δήθεν λαϊκά, δήθεν πατριωτικά, που παριστάνουν και τους αντισυστημικούς ενώ είναι οι καλύτεροι υπηρέτες του συστήματος, όπως έχουν αποδείξει και με τη στάση τους στο Ευρωκοινοβούλιο, αλλά και απέναντι στις ζωντανές διεργασίες του λαϊκού μας κινήματος.

Δυνατό ΚΚΕ στις 9 Ιούνη, για να πάρουν η κυβέρνηση, η ΕΕ, τα κόμματά τους και το σύστημά τους, μήνυμα αντίστασης. Για να πάρουν ο ελληνικός λαός και όλοι οι λαοί της Ευρώπης μήνυμα αισιοδοξίας και ελπίδας. Για όλα αυτά που θα κατακτήσουμε αύριο με τον αγώνα μας και με το ΚΚΕ μπροστά, στην πρώτη γραμμή.

---

ΕΕ ΚΑΙ ΠΟΛΙΤΙΣΜΟΣ
Διαβάζοντας πίσω από τις γραμμές
Εκτενή αποσπάσματα από την ομιλία της Ελένης Μηλιαρονικολάκη, μέλους της ΚΕ και υπεύθυνης του Τμήματος Πολιτισμού της ΚΕ του ΚΚΕ, σε εκδήλωση που διοργάνωσε η Οργάνωση Καλλιτεχνών


Σύμφωνα με το πιο πρόσφατο κείμενο για την πολιτιστική στρατηγική της ΕΕ, ο πολιτισμός έχει τρεις διαστάσεις: Την κοινωνική, την οικονομική και την εξωτερική, των διεθνών σχέσεων και της πολιτιστικής διπλωματίας, που διαπλέκονται και συνυπάρχουν σε κάθε δράση και πρωτοβουλία της.
Πράγματι για την ΕΕ ο πολιτισμός παρουσιάζει ένα ενδιαφέρον μόνο εφόσον μπορεί να συμβάλει στο να συντηρηθεί και να διαιωνιστεί ο εκμεταλλευτικός κόσμος. Στον βαθμό δηλαδή που μπορεί να υποστηρίξει: 1) Την Ευρωπαϊκή Ιδέα και την κοινωνική συνοχή, με άλλα λόγια τη συμφιλίωση των τάξεων και τη στοίχιση της εργατικής τάξης στις επιδιώξεις της αστικής. 2) Τη βιώσιμη οικονομική ανάπτυξη, ορολογία που δεν αναφέρεται κύρια στην προστασία του περιβάλλοντος, αλλά στην ολοένα και μεγαλύτερη αναπαραγωγή του κεφαλαίου με αύξηση της κερδοφορίας, μείωση του εργατικού κόστους, φοροαπαλλαγές για τους ομίλους, ακόμη μεγαλύτερη εκμετάλλευση για τους εργαζόμενους. 3) Την ισχυροποίηση της ΕΕ στον ανταγωνισμό της με τα άλλα ιμπεριαλιστικά κέντρα μέσα από τις διεθνείς πολιτιστικές σχέσεις της.

Αναβαθμισμένη η «κοινωνική διάσταση» του πολιτισμού
Αν και η πολιτιστική πολιτική της ΕΕ καθορίζεται, όπως η ίδια ομολογεί, από την ευρωπαϊκή βιομηχανική στρατηγική της και πολύ μεγάλο μέρος των αποφάσεων και των κατευθύνσεών της αναλώνεται στον οικονομικό ρόλο του πολιτισμού, δεν είναι τυχαίο ότι η «κοινωνική διάσταση» παρουσιάζεται αναβαθμισμένη σε όλα τα κείμενά της. Και αυτό δεν αποτελεί αντίφαση. «Οι Τέχνες και ο Πολιτισμός έχουν ανεκτίμητη αξία για την ανθεκτικότητα των κοινωνιών», αποφαίνεται το πιο πρόσφατο ψήφισμα του Ευρωκοινοβουλίου για τη νέα θεματολογία στον πολιτισμό, ειδικά σε τούτη την περίοδο αβεβαιότητας και αστάθειας που διανύει η ΕΕ, όπως αναφέρει στη συνέχεια, «όπου οι θεμελιώδεις αξίες και προτεραιότητές της βρίσκονται σε κίνδυνο» (...).

Ο πολιτισμός λοιπόν πρέπει να εργαστεί για να προλάβει τα χειρότερα. Ετσι, είτε με το κυβερνητικό σλόγκαν «Ολη η Ελλάδα ένας πολιτισμός», είτε με το σύνθημα της Eurovision «Ο πολιτισμός μάς ενώνει», ίδιο είναι το μήνυμα που θέλουν να στείλουν η ΕΕ και οι κυβερνήσεις της: Οτι η Τέχνη δεν είναι για να μας ζαλίζει με ταξικές διαφορές και παρόμοια κουραστικά νοήματα. Η Τέχνη είναι για να καταπραΰνει τη δυσαρέσκεια και να μας αποκοιμίζει ευχάριστα. Είναι ένα ναρκωτικό, ένα γιατρικό, που πρέπει να χορηγείται σε όλους, προνομιακά όμως σε εκείνους που τα κοινωνικοοικονομικά χαρακτηριστικά και το εισόδημά τους εμποδίζουν την πρόσβασή τους στον πολιτισμό, σε εκείνους δηλαδή που έχουν μεγαλύτερο συμφέρον να μετατρέψουν την αγανάκτησή τους σε οργή και αγώνα, τα φτωχά λαϊκά στρώματα και τους πρόσφυγες και μετανάστες (...)

Παράγοντας ευρωπαϊκής ενοποίησης
Ο πολιτισμός θα πρέπει να βάλει τα δυνατά του για να προσφέρουν οι λαοί την πλήρη υποστήριξη στην ευρωπαϊκή ενοποίηση, δίνοντας, όπως αναφέρει το ψήφισμα, έμφαση στις κοινές αξίες, στην ιστορία και τον πολιτισμό τους.

Και πρώτη αξία είναι η αρχή της ελευθερίας, ιδιαίτερα της ελευθερίας στην καλλιτεχνική έκφραση, σε αντίθεση τάχα με τα απολυταρχικά καθεστώτα που την καταπνίγουν, και εδώ υπονοούνται η Ρωσία, η Κίνα και άλλες χώρες του υπό διαμόρφωση ευρασιατικού πόλου. Δεν ξέρει κανείς, να γελάσει, ή να κλάψει με τέτοιου είδους διακηρύξεις. Για ποια ελευθερία μιλούν όταν στο Φεστιβάλ των Καννών ακόμη και μια κονκάρδα που καταδικάζει τη γενοκτονία των Παλαιστινίων από το Ισραήλ απαγορεύτηκε, όταν ακόμη και τα έργα του Τολστόι και του Ντοστογιέφσκι απομακρύνθηκαν από τα ράφια των βιβλιοπωλείων και κατέβηκαν από τις θεατρικές σκηνές σε χώρες της ΕΕ, όπως και η Ελλάδα, όταν Ρώσοι καλλιτέχνες εκδιώχτηκαν από ορχήστρες και ακυρώθηκαν συναυλίες διάσημων μαέστρων στο πλαίσιο του εμπορικού πολέμου της ΕΕ κατά της Ρωσίας - όχι πως στην καπιταλιστική Ρωσία βέβαια τα πράγματα είναι διαφορετικά - όταν με Οδηγία της ΕΕ, τον περιβόητο «τρομονόμο» για την Τέχνη, κάθε ταινία με ριζοσπαστικό περιεχόμενο θεωρείται τρομοκρατία και πρέπει να κατεβαίνει από το διαδίκτυο επισύροντας ποινές για τον δημιουργό, και όταν στα πρώην σοσιαλιστικά κράτη - μέλη της ΕΕ γκρεμίζονται ή σφραγίζονται σε αποθήκες τα έργα σοσιαλιστικής τέχνης;

Η πλούσια ευρωπαϊκή πολιτιστική κληρονομιά, συμπεριλαμβανομένου σ' αυτή του κινηματογράφου, εξακολουθεί και στις νεότερες αποφάσεις της ΕΕ να προτάσσεται στην πολιτιστική πολιτική της, καθώς αποτελεί το συγκριτικό πλεονέκτημα της ΕΕ στον ανταγωνισμό της με τις ΗΠΑ και τον σημαντικότερο πόλο έλξης για τον τουρισμό και μάλιστα τον «βιώσιμο», δηλαδή τον ακριβό τουρισμό. Η ΕΕ ωστόσο βλέπει σ' αυτήν και μια μεγάλη ευκαιρία για την καλλιέργεια της ενοποιητικής Ευρωπαϊκής Ιδέας (...)

Η ΕΕ για τους καλλιτέχνες
Στο κοινωνικό σκέλος της ευρωενωσιακής πολιτιστικής πολιτικής εντάσσονται και οι κατευθύνσεις της για τους καλλιτέχνες, που συγκεντρώνονται σε δύο κυρίως ψηφίσματά της, του 2007 και του 2021, τα οποία αλληλοσυμπληρώνονται.

Στην πρώτη κιόλας σελίδα του πρώτου ψηφίσματος με έκπληξη διαβάζουμε ότι η ΕΕ θεωρεί πως «η Τέχνη μπορεί επίσης να θεωρηθεί εργασία ή επάγγελμα», που παραπέμπει στο γνωστό ανέκδοτο: Είσαι καλλιτέχνης; Και τι επάγγελμα κάνεις; Στη συνέχεια σημειώνεται ότι θα πρέπει να ενθαρρυνθεί ο επαγγελματικός αναπροσανατολισμός των καλλιτεχνών, που σημαίνει ότι οι καλλιτέχνες καλύτερα θα ήταν να βρουν μια άλλη δουλειά, γιατί παραέγιναν πολλοί.

Πιο κάτω καλούνται η Επιτροπή και τα κράτη - μέλη να καθιερώσουν, κατόπιν διαβουλεύσεων, ένα «Ευρωπαϊκό επαγγελματικό μητρώο» καλλιτεχνών, στο οποίο θα μπορούσε να αναγράφονται το καθεστώς του καλλιτέχνη, η φύση και η διαδοχική διάρκεια των συμβάσεών του, καθώς και τα στοιχεία των εργοδοτών του ή των φορέων παροχής υπηρεσιών που τον προσλαμβάνουν. Κάτι ιδιαίτερα χρήσιμο για τους εργοδότες στο πλαίσιο της κινητικότητας ανάμεσα σε κράτη - μέλη της ΕΕ, αφού θα τους επιτρέπει να αποκλείουν από την εργασία όσους δεν ακολουθούν με σταθερότητα το επάγγελμα. Κάπως έτσι, όπως προειδοποιούμε ότι θα χρησιμοποιηθεί και το μητρώο που η κυβέρνηση της ΝΔ καθιέρωσε στην Ελλάδα.

Οσον αφορά την Εκπαίδευση προτρέπει σε αναγνώριση των καλλιτεχνικών σπουδών σύμφωνα με τη διαδικασία της Μπολόνια, μια διαδικασία που εξισώνει τα πανεπιστημιακά πτυχία στην Ελλάδα με αυτά των τρίχρονων κολεγίων (...) Και συμπληρώνει το ψήφισμα για τους καλλιτέχνες ότι «με αυτήν την έννοια τα κράτη - μέλη θα πρέπει να ενθαρρύνουν καλλιτεχνικές σπουδές σχολικού τύπου, που θα προσφέρουν προσωπική και επαγγελματική κατάρτιση υψηλής ποιότητας για να μπορούν να αναπτύξουν περισσότερο τις ικανότητές τους, ενώ ταυτόχρονα θα τους παρέχουν γενική εκπαίδευση που θα τους ανοίγει προοπτικές και για άλλες επαγγελματικές σπουδές». Αυτό πρακτικά σημαίνει καλλιτεχνική εκπαίδευση σε σχολεία όπως τα καλλιτεχνικά ή μουσικά στη χώρα μας, όπου θα γίνεται η διαλογή των ικανών από τους ανίκανους να συνεχίσουν σε ανώτερες σπουδές. Ιδού λοιπόν! Από την ΕΕ πηγάζει η ιδέα του Προεδρικού Διατάγματος 85/22 που εξισώνει τα πτυχία των καλλιτεχνικών σχολών με το απολυτήριο της δευτεροβάθμιας σχολικής εκπαίδευσης (...)

Τα αναφερόμενα στα ψηφίσματα μέτρα στήριξης των καλλιτεχνών, όπως Συλλογικές Συμβάσεις - ακόμη και για τους αυτοαπασχολούμενους, όταν αυτές δεν υπάρχουν ούτε για τους μισθωτούς - Κοινωνική Ασφάλιση για ασθένεια, ανεργία και σύνταξη, αναγνώριση του χρόνου άσκησης και προβών ως συντάξιμου, μόνο θυμηδία μπορούν να προκαλέσουν. Το χειρότερο όμως είναι ότι η ΕΕ προτείνει τα μέτρα αυτά να χρηματοδοτηθούν από ένα ποσοστό των εισπράξεων για τα πνευματικά ή συγγενικά δικαιώματα, δηλαδή να πληρώσουν οι ίδιοι οι καλλιτέχνες για τα μέτρα προστασίας τους (...)

Ενισχύοντας άλλους τομείς της οικονομίας
Η ΕΕ εκτιμά ότι οι αποκαλούμενοι πολιτιστικοί και δημιουργικοί τομείς εκτός από τον ρόλο τους για την ανάπτυξη κοινωνικής ανθεκτικότητας στην εκμετάλλευση, αποτελούν φορείς δημιουργικότητας και καινοτομίας σε άλλους τομείς της οικονομίας.

Κι αυτό γιατί πάντα, σε όλη την ιστορία της Τέχνης, από τον Ντα Βίντσι έως τον Ξενάκη και έως τις μέρες μας, οι καλλιτέχνες υιοθετούσαν τις πιο ανατρεπτικές μεθόδους και τεχνικές του καιρού τους, εφευρίσκοντας μάλιστα νέες εφαρμογές, αν αυτό βοηθούσε την πρωτοτυπία και την εκφραστικότητα του έργου τους. Αξιοποιώντας τη ροπή των καλλιτεχνών στην καινοτομία διαβλέπει ότι μπορεί να τονώσει την κερδοφορία των μονοπωλιακών ομίλων σε άλλους κλάδους της οικονομίας, ειδικά της ψηφιακής, που θα της επιτρέψει να ανταγωνιστεί επάξια τον μεγάλο πρωταγωνιστή του οπτικοακουστικού τομέα και της διαδικτυακής αγοράς, τις ΗΠΑ, αλλά και την Κίνα, που ακολουθεί κατά πόδας και σε κάποιους τομείς προπορεύεται (...)

Φιλοδοξία της ΕΕ είναι να χρησιμοποιηθεί η δημιουργικότητα των καλλιτεχνών, ώστε να πάρουν στις πλάτες τους, μέσα από νεοφυείς επιχειρήσεις, το ασύμφορο στους μεγάλους ομίλους ρίσκο για καινοτόμα επιχειρηματικά μοντέλα και καινοτόμες εφαρμογές της ψηφιακής τεχνολογίας στη δημιουργία, διανομή και την ευρύτερη δυνατή διάδοση των ευρωπαϊκών έργων εντός και εκτός της ΕΕ. Στη συνέχεια την όποια επιτυχία των μικρών επιχειρήσεων θα την εκμεταλλευτούν, με την εξαγορά τους, οι μονοπωλιακοί όμιλοι του κλάδου. Οι υπόλοιπες ας υπερχρεωθούν κι ας κλείσουν. Αυτή η κατεύθυνση έχει ήδη ενσωματωθεί στην ελληνική νομοθεσία με τον πρόσφατο νόμο για τη «Δημιουργική Ελλάδα», που αποτελεί εξειδίκευση του χρηματοδοτικού προγράμματος της ΕΕ «Δημιουργική Ευρώπη» (...)

Η εμπορευματοποιημένη Τέχνη δεν μπορεί να είναι ελεύθερη
Οπως φαίνεται, ούτε ο πολιτισμός ούτε η καλλιτεχνική ελευθερία ούτε τα δικαιώματα των καλλιτεχνών μπορούν να ευδοκιμήσουν στην άγονη, σκληρή γη της ευρωενωσιακής πολιτικής. Η αντιμετώπιση της Τέχνης ως εμπορεύματος και αιματοβαμμένου εργαλείου χειραγώγησης των λαών βρίσκεται σε διαμετρική αντίθεση με την αληθινή λειτουργία της να εξανθρωπίζει τον κόσμο και τον άνθρωπο, να του αποκαλύπτει την αλήθεια για την πραγματικότητα και τη δύναμή του να επιδρά σε αυτή και να τη μεταμορφώνει σύμφωνα με τις ανάγκες του. Η εμπορευματοποιημένη Τέχνη δεν μπορεί να είναι ελεύθερη. Είναι σημαδεμένη από τον σκοπό της. Είναι μια τέχνη που την καθορίζει και την κατευθύνει η μεγιστοποίηση του κέρδους για την καπιταλιστική οικονομία και την καπιταλιστική εξουσία. Και αυτή η κρυμμένη, ύπουλη λογοκρισία είναι η χειρότερη (...)

Το μήνυμα της εποχής μας είναι ότι φτάνει πια με τον πολιτισμό της φτώχειας, της προσφυγιάς, της δυστυχίας, τον πολιτισμό των κρίσεων και των πολέμων. Νέα, ζωογόνα, καινοτόμα δημιουργία μπορεί να γεννιέται σε αντίθεση με αυτόν τον βάρβαρο πολιτισμό (...)

Σας καλούμε λοιπόν να ψηφίσετε το ΚΚΕ για να σπάσουμε τα δεσμά της ΕΕ, για την Ευρώπη και την Ελλάδα του σοσιαλισμού, όπου όλα τα κοινωνικά αγαθά, όπως η Τέχνη και ο Πολιτισμός, θα περάσουν σε κοινωνικό προγραμματισμό και έλεγχο από τους ίδιους τους δημιουργούς τους και όπου κριτήριο για την ανάπτυξή τους αντί για τη μεγιστοποίηση του κέρδους θα γίνει η μεγιστοποίηση της γενικής ευημερίας, υλικής και πνευματικής.

Ολόκληρη η ομιλία δημοσιεύεται στο πόρταλ «902.gr».

---

ΒΑΣΙΛΗΣ ΡΩΤΑΣ - 135 ΧΡΟΝΙΑ ΑΠΟ ΤΗ ΓΕΝΝΗΣΗ ΤΟΥ
Ο θεατρικός αγωνιστικός, ορθολογικός και δημοκρατικός λόγος του «μπάρμπα Βασίλη του αβασίλευτου»1

Ο Βασίλης Ρώτας (5 Μάη 1889 - 30 Μάη 1977) τάχτηκε σε όλη του τη ζωή έμπρακτα με τη σωστή πλευρά της Ιστορίας, συμμετέχοντας στους αγώνες για τη δημοκρατία, την ειρήνη και την κοινωνική δικαιοσύνη, αλλά και στις τάξεις του ΕΑΜ και της Εθνικής Αντίστασης.
Με όπλο την τέχνη του λόγου του στην ποίηση και στο θέατρο, κυρίως, και στο μεταφραστικό ποιητικό και κυρίως θεατρικό πεδίο, αλλά με την αρθρογραφία του, τη δοκιμιογραφία του και τα θεωρητικά και χρηστικά βιβλία του με θεατρικά θέματα, με τα βιβλία του με θεατρικά έργα, τις εφημερίδες και τα περιοδικά που εξέδιδε κατά καιρούς, με το Λαϊκό Θέατρο Αθηνών στο Παγκράτι (1930 - 1938), με το Θεατρικό Σπουδαστήριο, στην Αθήνα (1942 - 1944 & 1946 - 1949), με τον Θεατρικό Ομιλο της ΕΠΟΝ Θεσσαλίας (1944 - 1945) κ.ά.

Κατεξοχήν θεατράνθρωπος (ηθοποιός, σκηνοθέτης, θεατρικός συγγραφέας για παιδιά και ενήλικες, κριτικός θεάτρου, θιασάρχης, μεταφραστής θεατρικών έργων του αρχαίου ελληνικού και διεθνούς ρεπερτορίου κ.ο.κ.) καλλιέργησε τον θεατρικό του λόγο, έτσι ώστε να υπηρετεί πιστά τα ιδανικά της δημοκρατίας, της ειρήνης, της εθνικής ανεξαρτησίας, της Εθνικής Αντίστασης, αλλά και για να συμβάλει με τη σατιρική και πολιτική θεατρική πένα του («Καραγκιόζικα») στην εμψύχωση και τον προβληματισμό των θεατών των έργων του, που δυστυχώς ακόμη, ορισμένα απ' αυτά δεν έχουν παρουσιαστεί2.

Η ιδεολογικοπολιτική μεταστροφή του Βασ. Ρώτα συντελέστηκε κυρίως κατά τη μεταξική δικτατορία, οπότε αυτοεξορίστηκε στη Ζήρεια (Τρίκαλα Κορινθίας). Εκεί έγραψε το κορυφαίο ιστορικό δράμα του, σε πέντε πράξεις, «Ρήγας ο Βελεστινλής» (1936 - 1938)3, εμφανίζοντας στοιχεία από στόφα σημαντικού δραματουργού. Με μαεστρία περισσή ο δραματουργός προβάλλει βασικά το πατριωτικό στοιχείο στην υπόθεση του έργου, μένοντας αρκετά πιστός στην ιστορική πραγματικότητα, καυτηριάζει την προδοσία του Δημητρίου Οικονόμου, αλλά αναδεικνύει δικαίως και ιδεολογικού και επαναστατικού χαρακτήρα πτυχές του Ρήγα, όπως αυτές έχουν καταγραφεί και επισημανθεί από την έρευνα και τη μελέτη της ζωής και του έργου του εθνεγέρτη και μάρτυρα Ρήγα4.




ΡΗΓΑΣ: «Ελεύθερος άνθρωπος δεν είναι όποιος θέλει την καλή ζωή μόνο για τον εαυτό του, παρά για όλους, κι εκείνος που θέλει τον εαυτό του ελεύθερο και τους άλλους σκλάβους, αυτός είναι ανάξιος για ελευθερία. Ελευθερία θα πει ισότητα στην απολαβή της ζωής».
Διαφωνώντας ο Ρήγας με τον υπερόπτη και απολυταρχικό Πρίγκιπα, που συνάντησε στο σπίτι του Οικονόμου, του λέει με φιλοσοφική διάθεση και ιδεολογική σαφήνεια: «Αλήθεια είν' ό,τι γίνεται, όχι ό,τι πιστεύουμε / κι ό,τι ποθούμε. Οταν εσύ θαρρείς γι' αλήθεια / τους πόθους τους δικούς σου, κι ό,τι ευχαριστεί / το Εγώ σου μόνον, ξεχωρίζεσαι απ' τον κόσμο / και γλήγορα απ' αυτό πεθαίνεις και σαπίζεις. / Αλλ' όταν με τον κόσμο ζεις, μαζί του πάσχεις / και χαίρεσαι, η αλήθεια της ζωής πληθαίνει / και τον μικρόν θνητόν αθάνατον τον κάνει».

Και τελειώνοντας το έργο, με τη δολοφονία του Ρήγα, ο ΕΞΗΓΗΤΗΣ συνοψίζει, μεταξύ άλλων, ως εξής: «Οι ήρωες δεν πεθαίνουν κι αν θανατωθούνε, / τι με τον θάνατο τον θάνατον πατούνε. / Πετάγονται απ' τον τάφο τους αναστημένοι, / σαν άστρα λάμπουν κι οδηγούν την οικουμένη. / Του Ρήγα ο σπόρος έπιασε, έβγαλε λουλούδι, / κι όλη η Ελλάδα λέει της λευτεριάς τραγούδι. / Στ' άρματα ρίχνεται όλη η φλογερή μας νιότη / και κυνηγάει τον τύραννο και τον προδότη. (...)» (προσθήκη του δραματουργού στην έκδοση του 1964, Θέατρο Α΄, εκδ. ΙΚΑΡΟΣ).

Το αστικό Εθνικό Θέατρο, με απόφαση του διευθυντή του, Κωστή Μπαστιά, απέρριψε την παράσταση του έργου, το 1937, γιατί είχε «ιδεολογικό χαρακτήρα»...

Μέσα στην Κατοχή γράφει και κυκλοφορεί το έργο του για παιδιά «Το πιάνο. Κωμωδία για κούκλες»5 (1943). Πρόκειται για ένα μπριόζικο, χιουμοριστικό και σατιρικό έργο, με επιδράσεις από την αρχαία ελληνική κωμωδία και από το ελληνικό θέατρο σκιών. Δύο εξαθλιωμένα από την πείνα παιδιά προσπαθούν με μικροαπάτες, και έχοντας ως πρότυπο τους ελεεινούς μαυραγορίτες, να κερδίσουν τα αναγκαία για την επιβίωσή τους. Ετσι, με την εξυπνάδα τους εξαπατούν τον πλούσιο μαυραγορίτη Μπαρμπαγιώργο και ανταλλάσσουν τη χαλασμένη φυσαρμόνικά τους (την οποία αποκαλούν πιάνο και μάλιστα πιάνο που παίζει όλα τα τραγούδια) με τον γάιδαρο του μαυραγορίτη με όλα τα φαγητά που αυτός κουβαλάει.




Στο φινάλε του έργου ο Μπαρμπαγιώργος ανακαλύπτει την απάτη τους και τους ξυλοφορτώνει. Ολα τα τρόφιμα, όμως, παραμένουν επί σκηνής, καθώς αποχωρούν οι ηθοποιοί. Ο χορός στέλνει προς τους θεατές της παράστασης ένα ανθρωπιστικό μήνυμα, μήνυμα αλληλεγγύης:
«(...) Γνωρίζω εγώ πολλά παιδιά, πολύ βασανισμένα / που μείνανε απ' τον πόλεμο φτωχά, κουτσουρεμένα. / Νυχτοήμερα αγωνίζονται με μόχτο και με κόπο / κι ό,τι βοήθεια πάει σ' αυτούς, καλή και πιάνει τόπο. / Σ' εκείνους να τα στείλετε κι' άλλα να τους χαρίστε / κι' αν είνε με τη γνώμη σας, εμπρός χειροκροτήστε».

Ακολούθησε το θεατρικό έργο του «Οι Γραμματιζούμενοι» (1943), μια μονόπρακτη κωμωδία, όπου καυτηριάζονται με τη ρωταϊκή σατιρική διάθεση: Οι πανούργοι πολιτικάντηδες κάθε εποχής, οι ημιμαθείς, οι αμόρφωτοι και χοντροκομμένοι αρχοντοχωριάτες, η υπεροψία και η ειρωνική διάθεση των καθαρευουσιάνων ημιμαθών απέναντι στους απλούς λαϊκούς ανθρώπους και στη δημοτική που χρησιμοποιούν.

Μετά την Κατοχή κυκλοφόρησαν τα θεατρικά έργα του «Κιλελέρ. Δραματική σκηνή» (1945) και «Ελληνικά Νιάτα. Τραγωδία σε τρεις πράξεις» (1946), το οποίο είχε αρχίσει να γράφει το 1944.

Το «Κιλελέρ» είναι ένα ιστορικό θεατρικό μονόπρακτο, δυστυχώς άπαιχτο ακόμη, αν και ιδεολογικά είναι ρεαλιστικό και στέρεο ως ένα σημείο. Χρειάζεται έναν επίλογο ιστορικά τεκμηριωμένο. Ενα έργο γεμάτο με δράση και επαναστατικές σκηνές, που αφορούν στην εξέγερση των κολίγων στον θεσσαλικό κάμπο, στις 6 του Μάρτη 1910. Και πιο συγκεκριμένα, όλα διαδραματίζονται στο αγροτικό συλλαλητήριο της Λάρισας και μάλιστα στο γραφείο του νομάρχη.

Ο αστός νομάρχης γίνεται υβριστής των αγροτών, κατασυκοφαντώντας τον δίκαιο αγώνα τους. Τους αποκαλεί «τεμπέληδες», «κτήνη», «όχλο», «γελοίους», «τιποτένιους», «αναρχικούς», με δήθεν «αρπαχτικάς διαθέσεις» και «ταπεινά ένστικτα». Αντιθέτως, ο φυσικός λαϊκός ηγέτης τους, πρόεδρος της κοινότητας, και ο εισαγγελέας, ένας ευσυνείδητος δημόσιος λειτουργός, ένας συνειδητοποιημένος ταξικά διανοούμενος, ένας στοιχειωδώς συνεπής δημοκράτης, διακινδυνεύει τη θέση του, παίρνοντας το μέρος των εξεγερμένων κολίγων, κατακεραυνώνοντας τον υποτελή νομάρχη, με τα εξής, μεταξύ άλλων: «Η πράξη αύτη των κολίγων είναι μια θορυβώδης έστω διαμαρτυρία. Δεν είναι ούτε ανταρσία ούτε ενέργεια αναρχικών. Μία διαμαρτυρία διά την απελπιστικήν θέσιν εις την οποία έχουν περιέλθει, από την αναλγησίαν ή έστω αδιαφορίαν του κράτους και την βουλιμίαν των τσιφλικάδων, οίτινες κατέχουσι την γην και υποχρεώνουν τους δυστυχείς αυτούς, τους αναγκάζουν λέγω, να εργάζωνται κτηνωδώς χωρίς καμίαν απολαβήν».




Τα «Ελληνικά Νιάτα», ένα συγκλονιστικό, εμπνευσμένο από την Κατοχή, έργο, το οποίο διαθέτει έντονη δράση, στέρεους χαρακτήρες, θετικά πρότυπα ακόμη και για τη σημερινή νεολαία μας και τραγικά περιστατικά από την ηρωική Εθνική Αντίσταση και την ΕΠΟΝ, με γενναίους πατριώτες, αλλά και με γλοιώδεις προσκυνημένους στους ναζιστές προδότες.
Μια μάνα αγωνιά και φοβάται την ένταξη των εφήβων παιδιών στον εθνικοαπελευθερωτικό αγώνα, τη συμμετοχή τους στην Εθνική Αντίσταση. Αυτά επιχειρηματολογούν για την αναγκαιότητα να πολεμήσουν για τη λευτεριά της πατρίδας μας ενάντια στους ναζί κατακτητές:

«(...) Δεν κάνουμε πράξη άτιμη, ούτε ταπεινή, / παρότι πάντα οι άνθρωποι, στον κόσμον όλο, / το 'χαν τιμή και δόξα κι αρετή μεγάλη, / την πιο μεγάλη απ' όλες: λευτεριάς αγώνα. / Ολη ενωμένη η νιότη, που άδικα χαλιέται, / σηκώνεται, αρματώνεται, χτυπάει τη βία. / Τον τύραννο, όπου κι όποτε τον βρούμε, / τον πολεμάμε. Αυτό 'ναι τώρα χρέος για όλους. / Σ' αυτό το χρέος, αν θες αλήθεια τα παιδιά σου / να περπατούν μ' αγέρωχο στην κοινωνία, / θα 'πρεπε να τα σπρώξεις και να τα βοηθήσεις, / όχι να τα εμποδίζεις!».

«Η αρπαγή κι ο φόνος ασελγούν στους δρόμους / κ' η προδοσιά με επίσημη στολή τους φέγγει».

«Να τούτο, μάνα μου, είναι που δε νοιώθεις: / Πως τώρα εμείς οι νέοι δε ζούμε μόνο για όνειρα, / τι έχουμε τις ελπίδες μας στη δύναμή μας. / Οποιος παλεύει ελπίζει, ελπίζοντας παλεύει. / Τόχουμε πάρει απόφαση και πολεμάμε. / Θα τηνε καταχτήσουμε τη λευτεριά» κ.λπ.

Ενδεχομένως, μετά την Κατοχή, να γράφτηκε και το λίαν φιλοσοφικο-πολιτικό θεατρικό έργο του «Προμηθέας ή Κωμωδία της αισιοδοξίας», το οποίο ο δραματουργός συμπεριέλαβε το 1966 στη συλλογή θεατρικών έργων του Θέατρο Β΄, εκδ. ΙΚΑΡΟΣ, Αθήνα, σ. 239 - 285.

Βέβαια, ο Ρώτας έγραψε και άλλα θεατρικά έργα για παιδιά (μονόπρακτα και σύντομες θεατρικές σκηνές), κατά την ίδια παραγωγική γι' αυτόν δεκαετία (1940 - 1949), στα «χρόνια της θύελλας και της ταξικής αναμέτρησης»: «Πολεμικό ξεπροβόδισμα» (1940), «Ραφτάκι - ραφτάκι» (1943), «Η Κατοχή» (1944), «Ο ήρωας» (1944), «Μάνα» (1944), «Κότες, χήνες, πάπιες, γάλοι» (1948), «Η τράτα» (1948), «Ο θεληματάρης» (1948), για τα οποία έχω αναφερθεί σε γραπτά μου δημοσιευμένα κείμενα6.

Ιδεολογικού, εν γένει δημοκρατικού, περιεχομένου κείμενα, με περισσή φιλοσοφική και ποιητική διάθεση, έγραψε ο Ρώτας και κατά τη μετά από το 1950 περίοδο και ελάχιστα σε συνεργασία με την Βούλα Δαμιανάκου. Αναφέρω τα: «Παραμύθι της Ανέμης. Κωμωδία σε 12 σκηνές» (1953), «Κολοκοτρώνης ή Η νίλα του Δράμαλη. Ιστορικό δράμα σε εικοσιένα σκηνές» (1955 - 1956), «Καραγκιόζικα» (1956, 1978), «Ερωτόκριτος», «Ο σύζυγος τρελαίνεται» (1966), ο συλλογικός τόμος Θέατρο για παιδιά (1975) κ.ά.

Θεατρικό χαρακτήρα δεν έχουν, άραγε, και τα 47 και πλέον «Κλασικά Εικονογραφημένα» του; Ορισμένα απ' αυτά είναι συνδημιουργία με την Βούλα Δαμιανάκου7.